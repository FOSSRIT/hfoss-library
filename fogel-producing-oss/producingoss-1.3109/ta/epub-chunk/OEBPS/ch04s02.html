<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml"><head><title>ஒருமித்த கருத்தின் அடிப்படையிலான ஜனநாயகம்</title><meta name="generator" content="DocBook XSL Stylesheets V1.76.1"/></head><body><div class="sect1" title="ஒருமித்த கருத்தின் அடிப்படையிலான ஜனநாயகம்"><div class="titlepage"><div><div><h1 class="title"><a id="consensus-democracy"/>ஒருமித்த கருத்தின் அடிப்படையிலான ஜனநாயகம்</h1></div></div></div><p>திட்டங்கள் வெகுநாட்களாக இயங்கிவரும்பொழுது, அவை இரக்கமுள்ள சர்வாதிகாரி மாதிரியிலிருந்து விலகி, திறந்த ஜனநாயக முறையை நோக்கி நகர்கின்றன. இரக்கமுள்ள சர்வாதிகாரிகள் மீதான வெறுப்பு, இதற்கு காரணமல்ல. உயிரியல் ரீதியில் ஒப்புநோக்கும்பொழுது, குழு சார்ந்த ஆட்சிமுறை, பரிணாம ரீதியில் நிலைத்தன்மை பெற்றதாக உள்ளது. ஒரு இரக்கமுள்ள சர்வாதிகாரி தன் பதவியிலிருந்து விலகும்பொழதும், முடிவெடுக்கும் பொறுப்பினை குழுவினரிடையே சீராக பரப்புவதற்கு முனையும்பொழுதும், குழுவிற்கு ஒரு புதிய, சர்வாதிகாரமற்ற அரசியலமைப்பை ஏற்படுத்துவதற்கான வாய்ப்பாக அமைகிறது. குழுவிற்கு வழங்கப்படும் முதல் சில வாய்ப்புகளை அவர்கள் பயன்படுத்தாமல் போனாலும், இறுதியில் இந்த மாற்றம் நிகழ்ந்தேயாகவேண்டும். அப்படியொரு மாற்றம் நிகழ்ந்தபின்பு, அதைத் அரிதாகவே திரும்பப்பெறப்படுகிறது. பொது அறிவைக்கொண்டு இதை புரிந்துகொள்ளலாம். 10 பேர் கொண்ட குழுவில், ஒருவருக்கு மட்டும் சிறப்பு அதிகாரத்தை குழுவினர் கொடுக்கும்பட்சத்தில், மீதமுள்ள 9 பேரும் தங்களுடைய தனிப்பட்ட செல்வாக்கினை குறைத்துக்கொள்கின்றனர் என்றே பொருள். மனிதர்கள் பொதுவாக அப்படி செய்வதில்லை. ஒருவேளை அப்படிசெய்தாலும், அதன் பலனாகக் கிடைக்கும் சர்வாதிகாரம் நிபந்தனைகளுக்குட்பட்டதாகவே அமையும்: இரக்கமுள்ள சர்வாதிகாரி குழுவால் நியமிக்கப்பட்டார். அவரை பதவியிலிருந்து அகற்றவும் குழுவால் முடியும். ஆகவே, ஒரு தனிநபரின் தலைமையிலிருந்து, குழு சார்ந்த தலைமையை நோக்கி ஒரு குழு நகர்ந்த பிறகு, அது அரிதாகவே பழைய நிலைக்கு மாறுகிறது.</p><p>இந்த அமைப்புகளின் செயல்பாட்டு விவரங்கள் பெருமளவில் வேறுபட்டிருந்தாலும், இரண்டு பொதுவான அடிப்படைக்கூறுகள் உள்ளன: முதலாவதாக, குழுவினர், பெரும்பாலும், ஒருமித்த கருத்துடன் செயல்படுகின்றனர்; இரண்டாவதாக, ஒருமித்த கருத்து எட்டப்படாதபொழுது, முறைப்படுத்தப்பட்ட வாக்கெடுப்பு முறையை பின்பற்றுகின்றனர்.</p><p>குழுவிலுள்ள அனைவராலும் ஏற்றுக்கொள்ளப்பட்ட ஒப்பந்தத்தையே <em class="firstterm">ஒருமித்த கருத்து</em> என்கிறோம். இது ஒரு தெளிவற்ற நிலையல்ல: குழுவிலுள்ள ஒருவர், ஒருமித்த கருத்து எட்டப்பட்டதாக முன்மொழியும்பொழுது, வேறுயாரும் அதை ஆட்சேபிக்கவில்லையெனில், அந்த குறிப்பிட்ட விவாதத்தில் ஒருமித்த கருத்து எட்டப்பட்டுவிட்டது என்று பொருள். அவ்வாறு முன்மொழியும் நபர், அந்த ஒருமித்த கருத்து என்னவென்பதையும், அதன் விளைவாக என்னென்ன நடவடிக்கைகள் எடுக்கப்படவேண்டும் என்றும் குறிப்பிடவேண்டும்.</p><p>ஒரு திட்டத்தில், பெரும்பாலும் நுட்பம் சார்ந்த விவாதங்களே நடைபெறுகின்றன. ஒரு வழுவை நீக்குவதற்கு சரியான முறையெது, ஒரு சிறப்பியல்பை திட்டத்தில் சேர்க்கவேண்டுமா இல்லையா, இடைமுகங்களை எவ்வளவு கடுமையாக ஆவணப்படுத்தவேண்டும், போன்றவை இவற்றுள் அடங்கும். இத்தகைய நுட்பம்சார்ந்த விவாதங்களுடன் தடையின்றி கலந்துவிடுவதால், ஒருமித்த கருத்தின் அடிப்படையிலான ஆட்சிமுறை சிறப்பாக செயல்படுகிறது. விவாதத்தின் முடிவில், எந்த மார்கத்தில் செல்லவேண்டும் என ஒரு பொதுவான ஒப்பந்தம் ஏற்படுகிறாது. வழக்கமாக ஒரு விவாதத்தின் இறுதியில், குழுவிலிருக்கும் யாரேனும் ஒருவர், எடுக்கப்பட்ட முடிவையும் ஒருமித்த கருத்தையும் தொகுத்து முன்மொழிவார். இதுவே, தனது ஆட்சேபனையை குழுவிற்கு தெரிவிப்பதற்கான கடைசி வாய்ப்பாகும்.</p><p>சிறிய, சர்ச்சைகளற்ற முடிவுகளில், ஒருமித்த கருத்தை முன்மொழிவது உள்ளார்ந்த ஒன்றாகிறது. எடுத்துக்காட்டாக, ஒரு உருவாக்குநர், வழுவிற்கான தீர்வை உடனடியாக நிரலில் ஒப்புவிக்கும்பொழுது, அதுவே அந்த வழு குறித்த ஒருமித்த கருத்தின் முன்மொழிவாகிறது: “இந்த வழு நீக்கப்படவேண்டும் என்றும், அதற்கான சரியான வழிமுறை இதுதானென்றும் நாம் அனைவரும் ஏற்கிறோம் என நான் கருதுகிறேன்”. இந்த கருத்தை வெளிப்படையாக உருவாக்குநர் கூறுவதில்லை; வழுவிற்கான தீர்வை மட்டுமே ஒப்புவிக்கிறார். திட்டத்தின் மற்ற உறுப்பினர்கள் தங்கள் ஒப்புதலையளிக்கவும் முற்படுவதில்லை. அவர்களின் மௌனம் சம்மதமாக ஏற்கப்படுகிறது. ஒருவேளை, <span class="emphasis"><em>ஒருமித்த கருத்தாக மாறாத</em></span> தீர்வினை ஒருவர் ஒப்பிவிப்பின், அந்த நிரல்மாற்றம் நிகழவில்லையெனக்கருதி, மாற்றுக்கருத்துக்களை திட்டக்குழுவினர் விவாதிக்கின்றனர். நிரல்மாற்றம் ஒப்புவிக்கப்பட்ட பின்னரும், அதை நிகழாதவொன்றாக எவ்வாறு கருதமுடியும் என்பது அடுத்துவரும் பகுதியில் விவரிக்கப்பட்டுள்ளது.</p><div class="sect2" title="பதிப்பு கட்டுப்பாடு இருந்தால் நீங்கள் ஓய்ந்திருக்கலாம்"><div class="titlepage"><div><div><h2 class="title"><a id="version-control-relaxation"/>பதிப்பு கட்டுப்பாடு இருந்தால் நீங்கள் ஓய்ந்திருக்கலாம்</h2></div></div></div><p>திட்டத்தின் மூலநிரல் பதிப்பு கட்டுப்பாட்டில் இருந்தால், பெரும்பாலான முடிவுகளை எளிதில் எட்டலாம். குழுவினர் அனைவரும் இந்த மாற்றத்தினை ஏற்றுக்கொள்வர் எனக்கருதி ஒரு நிரலர் ஒரு மாற்றத்தை ஒப்புவித்து, அதற்கு மறுப்புகள் எழும்பொழுது, ஒரு விவாதம் நடப்பது மிகவும் பொதுவானவொன்றாகும். பொதுவாக, இத்தகைய மறுப்புகளை முந்தைய விவாதங்களில் பங்கேற்காமல் போனதற்கு வருத்தம் தெரிவித்து துவங்குவது வழக்கம். ஒருவேளை மறுப்பு தெரிவிப்பவரால், விவாதப்பொருள் குறித்து முன்னர் நடந்த விவாதங்களின் பதிவுகளை காணமுடியவில்லையெனில், இவ்வாறு வருத்தம் தெரிவிக்கவேண்டியதில்லை. விவாதத்தின் தொனி, மாற்றத்தை ஒப்புவித்தபின் நடக்கிறதா, அல்லது மாற்றம் நிகழ்வதற்கு முன் நடக்கிறதா என்பதைப்பொருத்து மாறவேண்டியதில்லை. நிகழ்ந்த மாற்றம் சார்ந்து பிற மாற்றங்கள் நிகழாத வரையில், எந்தவொரு மாற்றத்தையும் திரும்பப்பெற்றுக்கொள்ளலாம். மோசமான அல்லது அவசர முடிவுகளை திருத்திக்கொள்வதற்கான வழிமுறையினை பதிப்பு கட்டுப்பாடு முறைமைகள், திட்டத்திற்கு வழங்குகின்றன. இதனால், ஒரு வேலையை செய்வதற்கு முன்னதாக, எவ்வளவு பின்னூட்டம் அவசியமென்பது குறித்து தங்கள் உள்ளுணர்வுகளை நம்புவதற்கான சுதந்திரத்தை குழுவினர் பெறுகின்றனர்.</p><p>இதனால், ஒருமித்த கருத்தை எட்டுவதற்கான வழிமுறை, மிகவும் முறைப்படுத்தப்பட்டதாக இருக்கவேண்டியதில்லை. பெரும்பாலான திட்டங்கள் உணர்வு ரீதியிலேயே இதனை கையாளுகின்றன. சிறிய மாற்றங்களை ஏற்படுத்த விவாதங்கள் ஏதும் தேவைப்படுவதில்லை. அல்லது, குறைந்த அளவிலான விவாதங்களும், சிலரது ஒப்புதல்களும் பெறப்படுகின்றன. நிரலின் பெரும்பகுதியின் நிலைத்தன்மையை பாதிக்கவல்ல, குறிப்பிடத்தகுந்த மாற்றங்களுக்கான ஒருமித்த கருத்தை எட்டுவதற்கு முன் ஓரிரு நாட்கள் காத்திருக்கவேண்டியது அவசியம். ஒரு சிலர் அடிக்கடி தனது மின்னஞ்சலை கவனிப்பதில்லை என்பதற்காக, முக்கியமான உரையாடல்களில் அவர்களை ஒதுக்கிவிடக்கூடாது என்பதே இதற்கு காரணம்.</p><p>ஆகையால், என்ன செய்யவேண்டுமென்று ஒருவர் உறுதியாக அறியும்பொழுது, தயக்கமின்றி அதை அவர் செய்யவேண்டும். நிரல்மாற்றங்களுக்கு மட்டுமல்லாமல், வலைதளத்தை மேம்படுத்தல், ஆவணங்களை மாற்றுதல் போன்ற எந்தவொரு சர்ச்சையற்ற விடயத்திற்கும் இது பொருந்தும். ஒரிசில நிகழ்வுகளில் மட்டுமே, மாற்றங்கள் நிறுத்தப்படவேண்டியிருக்கும். இவற்றை ஒவ்வொன்றாக கையாளலாம். நிச்சயமாக, முரட்டுத்தனமான நடத்தையை ஊக்குவிக்கக்கூடாது. விவாதத்திலிருக்கும் ஒரு விடயத்திற்கும், ஏற்கனவே செயல்படுத்தப்பட்ட விடயத்திற்கும் (திரும்ப்பபெற்றுக்கொள்ளக்கூடியதாக இருந்தாலும் கூட), உளவியல்ரீதியான வேறுபாடு இருக்கிறது. பெரும்பாலானோர், செயல்களை உத்வேகத்தோடு தொடர்புடையதாக கருதுகின்றனர். மேலும் ஒரு மாற்றத்தை தடுப்பதைவிட, அதை திரும்ப்பபெறுவதற்கு குழுவினர் அதிகம் தயங்குவர். இதனை தவறாக ஒரு நிரலர் பயன்படுத்தி, தொடர்ந்து சர்ச்சைக்குரிய மாற்றங்களை ஒப்புவித்தால், அதைக்குறித்து புகாரளித்து, விடயங்களில் முன்னேற்றம் தெரியும் வரை, அந்நிரலரை கடுமையான தரநிர்ணயத்திற்கு உட்படுத்தவேண்டும்.</p></div><div class="sect2" title="ஒருமித்த கருத்து எட்டமுடியாதபோது வாக்களியுங்கள்"><div class="titlepage"><div><div><h2 class="title"><a id="voting"/>ஒருமித்த கருத்து எட்டமுடியாதபோது வாக்களியுங்கள்</h2></div></div></div><p>சில விவாதங்கள், ஒருமித்த கருத்தை எட்டாமல் போவதை தவிர்க்கமுடியாது. ஒரு முட்டுக்கட்டையான நிலையை சமாளிப்பதற்கான அனைத்து முயற்சிகளும் தோல்வியடையும்பொழுது, வாக்களிப்பதே தீர்வாகிறது. ஆனால், வாக்களிப்பதற்கு முன்பு, தெளிவான தெரிவுகள் இருக்கவேண்டும். இங்கேயும், நுட்பவிவாதங்களின் நடைமுறை, திட்டத்தின் முடிவெடுக்கும் வழிமுறையோடு தற்செயலாக இணைந்துள்ளது. வாக்களிக்கவேண்டிய கேள்விகள், சிக்கலான பன்முகத்தன்மைகொண்ட பிரச்சனைகளை உள்ளடக்கியிருக்கிறது. இத்தகைய எந்தவொரு சிக்கலான விவாதத்திலும், வழக்கமாக ஓரிருவர் <em class="firstterm">நேர்மையான தரகராக</em> செயல்படுவர்: இடையிடையே, விவாதத்தை சுருக்கமாக தொகுத்தும், கருத்து வேறுபாடுகளின் மையப்புள்ளிகள் குறித்து கண்காணிக்கவும் செய்கின்றனர். விவாதத்தில் ஏற்பட்டுள்ள முன்னேற்றம் குறித்து ஒவ்வொருவரும் அளவிட்டு அறியவும், மீதமுள்ள பிரச்சனைகள் குறித்து நினைவுபடுத்தவும் இந்த தொகுப்புகள் உதவுகின்றன. வாக்கெடுப்பு அவசியமாகும்பொழுது, இந்த தொகுப்புகளே, வாக்குச்சீட்டின் மாதிரியாகவும் பயன்படுகின்றன. நேர்மையான தரகர்கள் தங்கள் பணியை சிறப்பாக செய்துவந்தால், அவர்களால், சரியான சமயத்தில் வாக்கெடுப்பிற்கான அழைப்பை விடுக்க இயலும். மேலும், அவர்களது தொகுப்புகளின் அடிப்படையில் அமைக்கப்பட்ட வாக்குச்சீட்டை பயன்படுத்த குழுவினர் தயாராக இருப்பர். இத்தரகர்களும் விவாதத்தில் பங்கெடுக்கலாம். குழுவிலுள்ள பிறரின் கருத்துக்களை புரிந்துகொண்டு, அதை பிரதிபலிப்பதோடு, தனது கருத்துக்களால் பாகுபாடு ஏற்படாமல், நடுநிலையோடு விவாதத்தின் நிலையை தொகுக்க முடியும்வரை, இத்தரகர்கள் விவாதகளத்திலிருந்து விலகியிருக்கவேண்டியதில்லை.</p><p>வாக்குச்சீட்டின் உள்ளடக்கம் பொதுவாக சர்ச்சைக்குரியதாக இருப்பதில்லை. வாக்களிக்கும் நிலையை விவாதம் எட்டும்பொழுது, பெரும்பாலான கருத்துவேறுபாடுகள் சில முக்கியமான விடயங்களுக்கு சுருங்கியிருக்கும். சிலசமயங்களில், யாரேனும் ஒரு உருவாக்குநர் வாக்குச்சீட்டை உருவாக்கவே ஆட்சேபனை தெரிவிப்பர். சிலசமயங்களில் அவரது கவலை முறையானதாக இருக்கலாம். எடுத்துக்காட்டாக, ஒரு முக்கியமான தெரிவு விடப்பட்டிருக்கலாம், அல்லது சரியாக விவரிக்கப்படாமலிருக்கலாம். மற்ற சமயங்களில், வாக்கெடுப்பின் முடிவு தனது விருப்பத்திற்கு எதிரானதாக இருக்கலாம் என்பதால், தவிர்க்க முடியாதவொன்றை தவிர்க்க முயலலாம். இத்தகைய தடைகளை எப்படி சமாளிப்பது என <a class="xref" href="ch06s03.html" title="Difficult People">the section called “Difficult People”</a><span>இப்பகுதியில்<a class="xref" href="ch06.html" title="Chapter 6. Communications">Chapter 6, <em>Communications</em></a></span> அறியலாம்.</p><p>வாக்கெடுப்பு முறையை மறக்காமல் குறிப்பிடவேண்டும். பலவேறுபட்ட வாக்கெடுப்புமுறைகள் இருப்பதால், எந்த முறையை பின்பற்றுவது என்பது குறித்து தவறான அனுமானங்கள் ஏற்பட வாய்ப்புகள் உள்ளன. பெரும்பாலான சமயங்களில் <em class="firstterm">அங்கீகரிக்கும் வாக்கெடுப்பு முறை</em> பொருத்தமானதாக இருக்கலாம். இதில், வாக்காளர், தான் விரும்பும் அனைத்து தெரிவுகளுக்கும் வாக்களிக்கலாம். இந்த முறையை விவரிப்பதும், இதில் வாக்கு எண்ணுவதற்கும், மற்ற முறைகளைவிட எளிமையாக இருக்கும்.பிற முறைகளைப்போல அல்லாமல், இந்த முறையில் ஒரேயொரு சுற்று வாக்கெடுப்பு மட்டுமே நடைபெறும். மேலும் சில வாக்கெடுப்பு முறைகளைப்பற்றி <a class="ulink" href="http://en.wikipedia.org/wiki/Voting_system">en.wikipedia.org/wiki/Voting_system</a> இவ்விணைப்பிலிருந்து அறிந்துகொள்ளலாம். ஆனால், எந்த முறையில் வாக்கெடுப்பு நடைபெற வேண்டுமென்பது குறித்து நீண்ட விவாதங்களில் ஈடுபடவேண்டாம். அங்கீகரிக்கும் வாக்கெடுப்பு முறை மிகவும் நியாயமானதாக இருப்பதால், யாராலும் இம்முறைக்கு எதிர்ப்பு தெரிவிப்பது கடினமாக இருக்கும்.</p><p>இறுதியாக, வாக்கெடுப்பு பொதுவெளியில் நடைபெறவேண்டும். பொதுவெளியில் விவாதிக்கப்பட்ட விடயங்கள் குறித்து வாக்களிக்கும்பொழுது இரகசியத்தன்மை அவசியமற்றதாகிறது. குழுவின் ஒவ்வொரு உறுப்பினரும், தங்களது வாக்குகளை மடலாடற்குழுவிற்கு அனுப்பச்செய்யவேண்டும். இதனால், ஒரு பார்வையாளரால், வாக்குகளை சரிசெய்து, முடிவுகளை சரிபார்த்துக்கொள்ள முடியும். வாக்கெடுப்பு குறித்த விவரங்களனைத்தும் காப்பகத்தில் பதிவுசெய்துவைக்கமுடியும்.</p></div><div class="sect2" title="எப்பொழுது வாக்களிக்கவேண்டும்"><div class="titlepage"><div><div><h2 class="title"><a id="when-to-vote"/>எப்பொழுது வாக்களிக்கவேண்டும்</h2></div></div></div><p>வாக்கெடுப்பில் கடினமான விடயம், எப்பொழுது வாக்களிக்கவேண்டும் என்பது தான். பொதுவாக, வாக்கெடுப்பு மிகவும் அரிதானதாக இருக்கவேண்டும். மற்ற உத்திகளனைத்தும் தோல்வியடைந்தத பிறகு, கடைசி உத்தியாக வாக்கெடுப்பு இருக்கவேண்டும். விவாதங்களுக்கு தீர்வு காண்பதற்கு வாக்கெடுப்பு ஒரு சிறந்த முறையன்று. வாக்கெடுப்பு விவாதங்களை முடிவிற்கு கொண்டுவருகிறது. பிரச்சனைகுறித்து ஆக்கபூர்வமான சிந்தனையை தடுக்கிறது. விவாதம் நடைபெறும் வரை, யாரேனும் ஒருவர் பிரச்சனைக்கு, அனைவரும் ஏற்றுக்கொள்ளக்கூடிய ஒரு புதிய தீர்வினை கண்டறிய வாய்ப்புகள் மிகுதியாக உள்ளன. வியக்கத்தக்கவகையில், அடிக்கடி இம்மாதிரியான தீர்வுகள் கிடைக்கின்றன. ஒரு உயிர்ப்புள்ள விவாதம், புதிய சிந்தனைக்கு வித்திட்டு, அனைவராலும் ஏற்றுக்கொள்ளக்கூடிய தீர்வினை முன்மொழிய வழிவகுக்கிறது. புதிய தீர்வுகள் முன்மொழியப்படவில்லையென்றாலும், சமரசத்திற்கு வழிவகுக்கிறது. வாக்கெடுப்பு நடத்துவதை விட சமரசமடைவது சிறந்தது. சமரசத்திற்குப்பிறகு, குழுவினர் அனைவருக்கும் அதிருப்தி ஏற்படுகிறது. ஆனால், வாக்கெடுப்பிற்குப்பிறகு, சிலர் அதிருப்தியடைந்தாலும், பெரும்பான்மையானோர் மகிழ்ச்சியாகவே இருக்கின்றனர். அரசியல் நிலைப்பாட்டிலிருந்து பார்க்கும்பொழுது, முந்தைய நிலை விரும்பத்தக்கது: குறைந்தபட்சம், தனது வருத்தத்திற்கு  ஓரளவிற்கு ஈடுகொடுக்கும் வகையில் முடிவு எட்டப்பட்டது என்ற உணர்வை ஒவ்வொருவருக்கும் தருகிறது. தன்னைப்போலவே அனைவரும் அதிருப்தியிலிருப்பது ஒவ்வொருவருக்கும் ஓரளவு ஆறுதலைத்தரும்.</p><p>விவாதங்களுக்கு தீர்வளித்து, அனைவரையும் முன்னேறிச்செல்லவைப்பதே வாக்கெடுப்பின் முக்கிய நன்மையாகும். ஆனால், இந்த தீர்வு, பகுத்தறிவுமிக்க கலந்துரையாடலின் அடிப்படையில் அல்லாமல், பெரும்பான்மையானோரின் விருப்பத்தை நோக்கி அனைவரையும் நகர்த்துகிறது. கட்டற்ற மென்பொருள் திட்டங்களில் மிகுதியான அனுபவமுள்ளவர்கள், வாக்கெடுப்பின் மூலம் விவாதங்களுக்கு தீர்வுகாண விரும்புவதில்லை. மாறாக, இதுவரை ஆலோசிக்கப்படாத தீர்வுகளைக்குறித்து ஆராய்வர். அல்லது, தனது ஆரம்ப நிலைப்பாட்டிலிருந்து இறங்கிவந்து சமரசம் செய்துகொள்ள முனைவர். வாக்கெடுப்பிற்கான சரியான பருவத்திற்கு முன்னதாக, அதை தவிர்ப்பதற்கு பல நுட்பங்கள் உள்ளன. “வாக்கெடுப்பிற்கு ஏதுவான நிலையை நாம் இன்னும் எட்டவில்லை” என அறிவிப்பது, இந்த நுட்பங்களுள் மிக எளிதானதும், அனைவரும் அறிந்ததும் ஆகும். மாற்றாக, முறைசாரா வாக்கெடுப்பின் முறையை பின்பற்றலாம். குழுவினர் தான் ஏற்றுக்கொண்ட தீர்விற்கு ஆதரவாக கைகளை உயர்த்துவதன் மூலம்,மற்ற பிற தீர்வுகளை ஆதரிப்போர், எளிதில் சமரசத்திற்கு உடன்பட ஆயத்தமாயிருப்பர். இதன்மூலம் முறையான வாக்கெடுப்பினை தவிர்க்கலாம். ஒரு புதிய தீர்வையோ, அல்லது பழைய தீர்வினை புதிய கோணத்திலோ எடுத்துரைப்பதன் மூலம், மீண்டும் மீண்டும் ஒரே விவாதத்தை முன்வைப்பதை விட்டுவிட்டு, பிரச்சனைகள் மீது மீண்டும் ஆக்கப்பூர்வமாக ஈடுபடவைக்கமுடியும்.</p><p>சில அரிதான தருணங்களில், சமரசத்துடன் கூடிய தீர்வுகள், சமரசமற்ற தீர்வுகளை விட மோசமானதாக இருப்பதை அனைவரும் ஒப்புக்கொள்வர். அத்தருணத்தில், ஒரு சிறந்த தீர்வினை தேர்ந்தெடுக்கவேண்டும் என்பதற்காகவும், தீர்வினைப்பொருத்து குழுவினரிடம் அதிருப்தி மிகுதியாக இருக்காது என்பதாலும், வாக்கெடுப்பு நிராகரிக்க முடியாததாகிறது. இருந்தபோதிலும், அவசர அவசரமாக வாக்கெடுப்பு நடத்தக்கூடாது. வாக்கெடுப்பை நோக்கிய கலந்துரையாடல் தான், வாக்காளர்களுக்கு அறிவூட்டுகிறது. எனவே, அத்தகைய உரையாடலை தடுப்பது, வாக்கெடுப்பின் தரத்தை குறைத்துவிடும்.</p><p>(வாக்கெடுப்பு நடத்த தயங்கவேண்டும் என்ற அறிவுரை, <a class="xref" href="ch07s03.html" title="Stabilizing a Release">the section called “Stabilizing a Release”</a><span>இங்கே<a class="xref" href="ch07.html" title="Chapter 7. Packaging, Releasing, and Daily Development">Chapter 7, <em>Packaging, Releasing, and Daily Development</em></a></span> குறிப்பிடப்பட்டுள்ள, மாற்றத்தை சேர்ப்பதற்கான வாக்கெடுப்பு முறைக்குப்பொருந்தாது. இங்கே, வாக்கெடுப்பு என்பது, ஒரு மாற்றம் குறித்த தனது கருத்துக்களை பதிவுசெய்வதற்கான வழிமுறையாக இருக்கிறது. இதன் மூலம் ஒரு மாற்றம் எத்தனை விமர்சனங்களைப் பெற்றிருக்கிறது என அறியலாம்.)</p></div><div class="sect2" title="யார் வாக்களிக்கவேண்டும்?"><div class="titlepage"><div><div><h2 class="title"><a id="electorate"/>யார் வாக்களிக்கவேண்டும்?</h2></div></div></div><p>வாக்கெடுப்பு முறையின் முக்கியமான கேள்வி அதன் வாக்காளர்களைப் பற்றியது: வாக்களிப்பதற்கான வாய்ப்பு யாருக்கு வழங்கப்படுகிறது? திட்டத்தில் அதிக ஈடுபாடுள்ளவர்களாகவும், சிறந்த முடிவெடுக்ககூடியவர்களாகவும், குழுவின் சில உறுப்பினர்களை அங்கீகரிக்கவேண்டிய கட்டாயத்தை ஏற்படுத்துவதால்,  இது மிகவும் உணர்ச்சிகரமான விவாதப்பொருளாக மாற வாய்ப்புள்ளது.</p><p>ஏற்கனவே ஏற்படுத்தப்பட்ட ஒரு வேறுபாட்டினை (நிரல் மாற்றத்திற்கான அனுக்கம்) அடிப்படையாக வைத்து, வாக்குரிமையை வழங்குவது ஒரு சிறந்த தீர்வாகும். ஒரு சில திட்டங்களில், சில நிரலர்களுக்கு முழுமையான அணுக்கமும், சிலருக்கு பகுதி அணுக்கமும் அளிக்கப்பட்டிருக்கும். எதன் அடிப்படையில் பகுதி அணுக்கம் அளிக்கப்படுகிறதோ, அதே அடிப்படையில், பகுதி அணுக்கம் பெற்ற நிரலர்களின் வாக்குரிமையும் தீர்மானிக்கப்படுகிறது. ஒருவேளை, இவ்வணுக்கம் பலருக்கும் தாராளமாக வழங்கப்பட்டிருப்பின் (எ.கா: third-party library-களை பராமரிப்பதற்காக), இந்நிரலர்களுக்கு வாக்குரிமை கிடையாது என்பதை மிகத்தெளிவாக எடுத்துரைக்கவேண்டும். இதேபோல், ஒருவருக்கு முழு அணுக்கம் வழங்கும்பொழுது, அவரை வாக்களராகவும் நாம் தேர்ந்தெடுப்பதால், மிகவும் கவனமாக இருக்கவேண்டும். ஒருவர், மிகச்சிறந்த நுட்பத்திறன்களைக் கொண்டிருந்தபோதிலும், மடலாடற்குழுவில் இடைஞ்சல் ஏற்படுத்தும் போக்கினை கடைபிடித்தால், அவருக்கு முழு நிரல் அணுக்கம் அளிப்பதில் குழுவினர் மிகவும் எச்சரிக்கையாக இருக்கவேண்டும்.</p><p>உருவாக்குநர்களுக்கு முழுமையான அல்லது பகுதி அணுக்கம் அளிப்பதற்கே ஒரு வாக்கெடுப்பு முறையை பின்பற்றவேண்டும். இத்தருணத்தில் ரகசியம் காக்கப்படவேண்டியது அவசியம். குழுவில் நிரலராக இணைய சாத்தியமுள்ள ஒருவர் குறித்த வாக்குகளை பொது மடலாடற்குழுவில் வைத்திருப்பது, அவரது உணர்வுகளை காயப்படுத்துவதோடு, நற்பெயரையும் பாதிக்கலாம். ஆகையால் ஒருவருக்கு நிரல் அணுக்கம் அளிப்பது குறித்து ஒரு தனிப்பட்ட மடலாடற்குழுவில் முன்மொழியலாம். அக்குழுவில் ஏற்கனவே அணுக்கம்பெற்ற ஒரு நிரலர்கள் மட்டுமே உறுப்பினர்களாகக்கொள்ளவேண்டும். இக்குழு தனிப்பட்ட குழுவாக இருப்பதால், பிற நிரலர்கள் தங்கள் கருத்துக்களை சுதந்திரமாக எடுத்துரைக்கமுடிகிறது. பெரும்பாலான நேரங்களில் அனைவரும் அணுக்கமளிக்க ஒப்புக்கொள்வதால், வாக்கெடுப்பு அவசியமற்றதாகிறது. குழுவிலுள்ள அனைவரும் பதிலளிக்க ஏதுவாக, சில நாட்கள் காத்திருந்த பின்னர், முன்மொழியப்பட்ட நிரலருக்கு அணுக்கமளிக்கப்படுகிறது. ஒருவேளை மறுப்பு தெரிவிக்கப்பட்டால், பிற கருத்துக்களும் கேட்கப்பட்டு, வாக்கெடுப்பில் முடிவடைகிறது. இந்த செயல்பாடு வெளிப்படையாகவும், ஒளிவுமறைவற்றும் இருக்கவேண்டுமெனில், இத்தகைய விவாதம் நடைபெறுகிறது என்பதே ரகசியமாக காக்கப்படவேண்டும். ஒருவேளை, முன்மொழியப்பட்ட நபருக்கு இவ்விவாதம் குறித்து தெரிந்தபின்னர், அவருக்கு அணுக்கம் வழங்கப்படவில்லையெனில், வாக்கெடுப்பில் தான் தோல்வியுற்றதாக தீர்மானித்து அவர் வருந்தநேரலாம். வெளிப்படையாக, ஒருவர் அணுக்கம் வேண்டுமென கோரும்பொழுது, அதை வெளிப்படையாக பரிசீலித்து ஏற்கவோ மறுக்கவோ செய்யலாம். ஒருவேளை அணுக்கம் மறுக்கப்பட்டால், அதை பணிவாக தெரியப்படுத்துவதுடன், அதற்கான தெளிவான விளக்கத்தையும் கொடுக்கவேண்டும்: “தாங்கள் சமர்பித்த ஒட்டுகளை நாங்கள் விரும்புகிறோம். ஆனால், இன்னும் போதுமான அளவு ஒட்டுகளை தாங்கள் சமர்பிக்கவில்லை" அல்லது, “தாங்கள் சமர்பித்த அனைத்து ஒட்டுகளையும் நாங்கள் பாராட்டுகிறோம். ஆனால், அவற்றை நிரலில் பயன்படுத்துவதற்கு முன்னதாக அதிக அளவு மாற்றங்கள் செய்யப்படவேண்டியிருந்ததால், தற்பொழுது தங்களுக்கு அணுக்கம் அளிக்கப்படவில்லை. காலப்போக்கில் இது மாறலாம் என நாங்கள் நம்புகிறோம்." அணுக்கம் வேண்டிய நபரின் தன்னம்பிக்கையைப்பொறுத்து உங்களது பதில் அவருக்கு பேரிடியாக இருக்கலாம். ஆகையால், தாங்கள் மின்னஞ்சலை எழுதும்பொழுது அந்த நபரின் கண்ணோட்டத்திலிருந்து சிந்தித்து எழுதவேண்டும்.</p><p>திட்டத்தில் ஒரேயொருமுறை மட்டும் எடுக்கப்படும் முடிவுகளில், ஒரு நிரல் மாற்றுநரை இணைப்பது மிகுதியான பின்விளைவுகளை ஏற்படுத்தக்கூடியதாகும். சில திட்டங்களில் வாக்களிப்பதற்கு சில சிறப்புத்தகுதிகள் தேவைப்படுகிறது. எடுத்துக்காட்டாக, முன்வைக்கப்படும் தீர்வு, குறைந்தபட்சம் <span class="emphasis"><em>இத்தனை</em></span> வாக்குகளை பெற்றிருக்கவேண்டும், எதிர்வாக்குகள் எதுவும் பெற்றிருக்கக்கூடாது, அல்லது அறுதிப்பெரும்பான்மை பெற்றிருக்கவேண்டும். சரியான அளவுருக்கள் என்னவென்பது இங்கே முக்கியமல்ல. புதிய நிரல் மாற்றுநர்களை சேர்ப்பது குறித்து குழுவினர் விழிப்புடன் இருக்கவேண்டுமென்பதே இதன் நோக்கம். இதுபோன்ற, அல்லது இன்னும் கடுமையான தகுதிகள் ஒரு நிரல் மாற்றுநரை <span class="emphasis"><em>நீக்குவதற்கான</em></span> வாக்கெடுப்பிற்கும் பொருந்தும். ஆனால் அது அவசியமற்றதாக இருக்கவேண்டும் என்பதே அனைவரது விருப்பம். நிரல் மாற்றுநர்களை சேர்ப்பது மற்றும் நீக்குவது குறித்து வாக்கெடுப்பு சாராத அம்சங்கள் குறித்து, <a class="xref" href="ch08s04.html" title="Committers">the section called “Committers”</a><span>இவ்விணைப்பில்,<a class="xref" href="ch08.html" title="Chapter 8. Managing Volunteers">Chapter 8, <em>Managing Volunteers</em></a></span> மேலும் அறிந்துகொள்ளலாம்.</p></div><div class="sect2" title="கருத்துக்கணிப்புகளும் வாக்கெடுப்புகளும்"><div class="titlepage"><div><div><h2 class="title"><a id="polls"/>கருத்துக்கணிப்புகளும் வாக்கெடுப்புகளும்</h2></div></div></div><p>சில வகையான வாக்கெடுப்புகளுக்கு, வாக்காளர்களை விரிவுபடுத்துவது பயனுள்ளதாக இருக்கும். எடுத்துக்காட்டாக, பயனரின் பயன்பாட்டிற்கு ஏற்ற இடைமுகத்தை, உருவாக்குநர்களால் தேர்ந்தெடுக்க முடியவில்லையெனில், சந்தாதாரர்களை வாக்கெடுப்பில் இணைத்துக்கொள்வது ஒரு தீர்வாக அமையலாம். இவை <em class="firstterm">கருத்துக்கணிப்புகளே</em> அன்றி வாக்கெடுப்புகளல்ல. ஆனால், இதன் முடிவினை உருவாக்குநர்கள் ஏற்றுக்கொள்ளலாம். பிற கருத்துக்கணிப்புகளைப் போலவே, கொடுக்கப்பட்ட தெரிவுகளை விட சிறந்த தீர்வினை உள்ளிடுவதற்கான வசதியும் பங்கேற்பாளருக்கு வழங்கப்பட்டுள்ளது என்பதை தெளிவுபடுத்தவேண்டும். இத்தகைய உள்ளீடுகள் கருத்துக்கணிப்பின் முக்கிய முடிவாக மாறுவதற்கும் வாய்ப்புகள் உள்ளன.</p></div><div class="sect2" title="தடுப்பதிகாரங்கள்"><div class="titlepage"><div><div><h2 class="title"><a id="veto"/>தடுப்பதிகாரங்கள்</h2></div></div></div><p><em class="firstterm">தடுப்பதிகார வாக்கு</em> என்றழைக்கப்படும் சிறப்பு அதிகாரம் பெற்ற வாக்குகளை, சில திட்டங்கள் அனுமதிக்கின்றன. அவசரமாக செய்யப்படும் மாற்றங்களையும், சரியான முறையில் செய்யப்படாத மாற்றங்களையும், போதுமான அளவு அனைவரும் விவாதித்த பின்னர் ஒரு முடிவுக்கு கொண்டுவரும் வழிமுறையை இந்த தடுப்பு அதிகாரம் தருகிறது. முட்டுக்கட்டைகளுக்கும், கடுமையான எதிர்ப்பிற்கும் இடைப்பட்டதாக தடுப்பு அதிகாரத்தை கொள்ளலாம். இதன் பொருள் திட்டத்திற்கு திட்டம் மாறுபடலாம். சில திட்டங்களில் இந்த வாக்கினை ரத்துசெய்ய முடியாது; சில திட்டங்களில் பெரும்பான்மை வாக்குகளின் அடிப்படையில், மேலும் தொடர்ந்து விவாதித்த பின்னர் இதனை ரத்துசெய்ய முடியும். முழுமையான விளக்கத்துடன் மட்டுமே ஒரு தடுப்பதிகார வாக்கு செலுத்தப்படவேண்டும். அத்தகைய விளக்கமளிக்காத தடுப்பதிகார வாக்குகள் செல்லாதவையாக கருதப்படும்.</p><p>தடுப்பதிகாரத்தை தவறாக பயன்படுத்தவும் வாய்ப்புள்ளது. விவாதம் முடிவடையாத சூழலில் கூட சில உருவாக்குநர்கள் தடுப்பதிகாரத்தை பயன்படுத்த ஆர்வமாயிருப்பர். இதுபோன்ற தவறான பயன்பாடுகளை தடுப்பதற்கு இரு வழிகள் உள்ளன. முதலாவதாக, உங்களுடைய தடுப்பதிகாரத்தை பயன்படுத்துவதற்கு அதிக தயக்கம் காட்டுங்கள். இரண்டாவதாக, தனது தடுப்பதிகாரத்தை அடிக்கடி பயன்படுத்துவோரிடம் அதுகுறித்து பணிவுடன் எடுத்துரையுங்கள். தடுப்பதிகாரம் விதிக்கும் கட்டுப்பாடுகளை குழுவினர் ஏற்றுக்கொள்ளும் வரை மட்டுமே அதற்கான மதிப்பு வழங்கப்படும் என்பதை தேவைப்படும்பொழுது குழுவினருக்கு நினைவூட்டுங்கள். ஏனெனில், பெரும்பான்மையானோர் ஒரு காரியத்தை செய்ய விரும்பும்பொழுது, அது ஏதேனும் ஒரு வகையில் நடந்தேதீரும். ஒன்று, தடுப்பதிகாரத்தை பயன்படுத்தும் நிரலர் பின்வாங்குவதன் மூலமாக நடக்கலாம், அல்லது, குழுவினர் தடுப்பதிகார வாக்கின் அதிகார வரம்பை குறைக்க முடிவெடுக்கலாம்.</p><p>தடுப்பதிகார வாக்கை பிரயோகிக்க, “-1” என்று குறிப்பிடுவதை நீங்கள் கண்டிருக்கலாம். இந்த பயன்பாடு, அபாசி மென்பொருள் அறக்கட்டளையிலிருந்து பெறப்பட்டது. அபாசி மென்பொருள் அறக்கட்டளை மிகுதியாக முறைப்படுத்தப்பட்ட வாக்களிப்பு மற்றும் தடுப்பதிகார வாக்கு செயல்முறைகளைக்கொண்டது. இதைப்பற்றி <a class="ulink" href="http://www.apache.org/foundation/voting.html">இவ்விணைப்பில் அறிந்துகொள்ளலாம்.</a> இந்த செயல்முறைகள் அபாசியிலிருந்து பிற திட்டங்களுக்கு பரவியிருக்கின்றன. கட்டற்ற மென்பொருள் உலகில் இதுபோன்ற மரபுகள் பல்வேறு அளவுகளில் பின்பற்றப்படுவதை நாம் காணலாம். அபாசி தரங்களின் அடிப்படையில், “-1” குறியீடு முறையான தடுப்பதிகார வாக்கினை குறிப்பதில்லை. ஆனால், பெரும்பான்மையான தருணங்களில் அது முறைசாரா தடுப்பதிகார வாக்காக எடுத்துக்கொள்ளப்படுகிறது. குறைந்தபட்சம், மிகக்கடுமையான எதிர்ப்பை குறிப்பதற்காக பயன்படுத்தப்படுகிறது.</p><p>வாக்குகளைப்போலவே, தடுப்பதிகார வாக்குகளும் பின்னோக்கி செலுத்தப்படலாம். விவாதத்திலிருக்கும் மாற்றம் ஏற்கனவே நடந்துவிட்டது என்பதற்காக ஒரு தடுப்பதிகார வாக்கை எதிர்ப்பது ஏற்றுக்கொள்ளத்தக்கதல்ல. மாற்றமுடியாத விடயங்கள் மட்டுமே இதற்கு விதிவிலக்கு (எ.கா: ஊடகங்களின் செய்தி வெளியீடு). மாறாக, அதிக காலம் தாழ்த்தி செலுத்தப்படும் தடுப்பதிகார வாக்குகள் பெரிதாக எடுத்துக்கொள்ளப்படுவதில்லை. அதை தீவிரமாக எடுத்துக்கொள்வதற்கான அவசியமும் இல்லை.</p></div></div></body></html>
